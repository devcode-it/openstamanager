---
currentMenu: home
---

# OpenSTAManager - Documentazione

Benvenuti nella wiki di OpenSTAManager!

> Al giorno d'oggi, per le aziende coinvolte nel settore dell'assistenza tecnica la necessità di un software dedicato, flessibile, completo e funzionale in molteplici categorie di dispositivi risulta di fondamentale importanza per permettere un'efficiente gestione dell'attività lavorativa.
> Per rispondere a queste esigenze nasce il gestionale per il servizio di assistenza tecnica OpenSTAManager, che rende disponibile un supporto informatico per la gestione di questa tipologia di pratiche in un contesto talvolta povero di alternative.

La documentazione del progetto presenta informazioni valide a partire dalla versione 2.3 dello stesso.
Si avverte pertanto che questa documentazione non è utilizzabile con efficacia per le versioni precedenti del progetto, con particolare riguardo verso le strutture relative ad assets e framework, oltre che alle procedure di sviluppo dei moduli.

<!-- TOC depthFrom:2 depthTo:6 orderedList:false updateOnSave:true withLinks:true -->

- [Presentazione](#presentazione)
- [Storia](#storia)
- [Sviluppatori](#sviluppatori)

<!-- /TOC -->

## Presentazione

Il gestionale OpenSTAManager è un software open-source e web based, sviluppato dall'azienda informatica DevCode di Este per gestire ed archiviare il servizio di assistenza tecnica e la relativa fatturazione.
Il nome del progetto deriva dalla parziale traduzione in inglese degli elementi principali che lo compongono: la natura open source e il suo obiettivo quale Gestore del Servizio Tecnico di Assistenza.

Un software gestionale, identificato nell'insieme degli applicativi che automatizzano i processi di gestione all'interno delle aziende, appartiene solitamente a una specifica categoria del settore, specializzata negli ambiti di:

- Gestione della contabilità;
- Gestione del magazzino;
- Gestione e ausilio della produzione;
- Gestione e previsione dei budget aziendali;
- Gestione ed analisi finanziaria.

Secondo questa definizione, OpenSTAManager riesce a generalizzare al proprio interno le funzionalità caratteristiche della contabilità e della gestione del magazzino, presentando inoltre moduli piuttosto avanzati e destinati a complementare l'attività aziendale in relazione agli interventi di assistenza della realtà lavorativa in oggetto.

## Storia

OpenSTAManager viene inizialmente ideato da Nicoletta Marampon e sviluppato da **Fabio Lovato** al fine di gestire esclusivamente le anagrafiche e gli interventi aziendali per piccole realtà lavorative.

La prima release (0.2RC2 dell'agosto 2008) viene successivamente ampliata con numerosi e innovativi componenti, quali il calendario delle attività, e ottimizzata in relazione al sistema di installazione e di aggiornamento; parallelamente, tra il 2011 e 2012, viene introdotto il sistema di gestione della contabilità e vengono migliorati numerosi moduli, soprattutto a livello grafico.
Fondamentale in questo senso risulta essere la collaborazione dei nuovi colleghi **Luca Salvà** e **Fabio Piovan**, che ha permesso il continuo adeguamento del progetto a un mondo informatico in continua evoluzione e a richieste sempre più complesse da parte dei clienti.

L'insieme di cambiamenti introdotti nel periodo compreso tra giugno 2016 e giugno 2017 hanno infine portato alla generazione di un ramo di sviluppo parallelo (_branch_) per la versione 2.3, destinata a cambiare e migliorare in modo fondamentale numerose sezioni _front-end_ e _back-end_ del progetto.

## Sviluppatori

- **Fabio Lovato**, il fondatore ([loviuz](https://github.com/loviuz))
- **Fabio Piovan** ([fpsoftware](https://github.com/fpsoftware))
- **Luca Salvà** ([lucasalva87](https://github.com/lucasalva87))
- **Matteo Baccarin**
- **Thomas Zilio** ([Dasc3er](https://github.com/Dasc3er))
